AENEIDOS IX

agnovere deum proceres divinaque tela

Dardanidae pharetramque fuga sensere sonantem. 660

ergo avidum pugnae dictis ac numine Phoebi

Ascanium prohibent, ipsi in certamina rursus

succedunt animasque in aperta pericula mittunt,

it clamor totis per propugnacula muris,

intendunt acris arcus amentaque torquent. 665

sternitur omne solum telis, tum scuta cavaeque

dant sonitum flictu galeae, pugna aspera surgit:

quantus ab occasu veniens pluvialibus Haedis

verberat imber humum, quam multa grandine nimbi

in vada praecipitant, cum Iuppiter horridus austris 670

torquet aquosam hiemem et caelo cava nubila rumpit.
Pandarus et Bitias, Idaeo Alcanore creti,

quos Iovis eduxit luco silvestris Iaera

abietibus iuvenes patriis et montibus aequos,

portam, quae ducis imperio commissa, recludunt 675

freti armis, ultroque invitant moenibus hostem.

ipsi intus dextra ac laeva pro turribus astant

armati ferro et cristis capita alta corusci:

quales aeriae liquentia flumina circum

sive Padi ripis Athesim seu propter amoenum 680

consurgunt geminae quercus intonsaque caelo

attollunt capita et sublimi vertice nutant.

inrumpunt aditus Rutuli ut videre patentis.

continuo Quercens et pulcher Aquiculus armis

et praeceps animi Tmarus et Mavortius Haemon 685

agminibus totis aut versi terga dedere

aut ipso portae posuere in limine vitam.

tum magis increscunt animis discordibus irae,

659-688 MPR 661 ae] et M 667 flictu P Serv. : fluctu
7¹ : adflictu Ra¹ : atssictu M 674 patriis iuvenes P7c 676
armis] animis Bentley, recipit Ribbeck 678 coruscant M 679
Liquetia 7²b²c Oblongus Fient-Sem, probat Havet 683 punctum tollit
Ribbeck 686 aut versi] aversi ΡῙὙῙα1 : at versi Ribbeck, plenius post
totis interpuncto : aut om. π

